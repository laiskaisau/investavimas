# investavimas

Bankai, brokeriai, draudėjai ir pan. yra tik produktų pardavėjai. Jie nesuinteresuoti mano gerove, tad nesigilins į mano poreikius. Gerą finansų patarėją gali būti sunku rasti. Galbūt valdant didelius pinigus, atsiras daugiau suinteresuotų ir tikrai gerų, kurie vadovausis aiškia ir atvira savo paslaugų kainodara, bet kaip žinoti ar tai garantuos jų kokybišką pagalbą ir rekomendacijas? Turbūt, jei būčiau patenkintas ir nenorėčiau gilintis, to užtektų, kad laikyčiau tai gera paslauga.

O jei noriu pasigilinti, orientuotis šioje temoje ar net bandyti užsiimti savarankiškai? Akivaizdu reikia iš kažko mokytis, tik kiekvienas žmogus yra skirtingas, tad remdamasis kitų patarimais, nebūtinai sugebėsiu pasiekti gerų rezultatų. Turiu pažinti save ir suprasti kas man priimtina. Skaitymas ir įsivaizdavimas gali labai skirtis nuo praktikos, tad kažką nusprendus, reikia išbandyti pačiam, kad įsitikinčiau tinkamumu man. Pats investavimas gali būti toks kokio noriu ir paprastas, bet ir labai sudėtingas, tad turiu surasti man tinkantį, kad plano galėčiau laikytis. Deja ar sprendimas leis ramiai miegoti ir nekels panikos tikėtina paaiškės, kai susidursiu su sunkumais.  

Panašu, kad investavime reikia pradėti nuo investavimo į save. Svarbu atsakyti į klausimą, koks man yra laimingas ir prasmingas gyvenimas. Tada yra reikalingi tikslai ir terminai, kuriuos galėčiau pasiekti. Reikalinga ir motyvacija tiems tikslams pasiekti. Nereikia pamiršti pagalvoti koks būsiu ir kaip gyvensiu ateityje, be to reikia suvokti, kad aš ateityje galiu būti kitoks nei dabar įsivaizduoju, tad reikia priimti, kad ateityje mano tikslai gali skirtis nuo dabar sugalvotų. Kaip bebūtų pinigai dabartinius ir ateityje pasikeitusius tikslus padės pasiekti greičiau ir lengviau, nes tai būtent tam skirtoji priemonė.

O pinigų daugiau bus tik dirbant, tad yra svarbu dirbti prasmingą su įšukiais ir įdomų darbą, kad tobulėčiau. Manau tai savaime leis daugiau užsidirbti. Tai bus žymiai naudingiau, nei galvoti kaip iš investavimo išspausti daugiau procentų. Paprasčiausiai daugiau užsidirbęs, galėsiu daugiau investavimui skirti. Taip greičiau tikslus pasieksiu, kurie nebus tik apibrėžta pinigų suma.